Jártál már Budapesten? Ha igen, akkor valószínűleg ismered a következő helyeket: Erzsébet híd, Erzsébetváros, Erzsébet-kilátó stb. Erzsébet királyné, azaz Sisi nagyon szerette Magyarországot. Sok időt töltött a Budapesttől nem messze található Gödöllőn, ráadásul magyarul is tanult. Az anyósa ennek egyáltalán nem örült, de Sisit ez nem érdekelte.

Nagyon szeretem a történelmi regényeket, sorozatokat és filmeket. Ez nem meglepő, hiszen az iskolában az egyik kedvenc tantárgyam a történelem volt. Ezt a szöveget “A császárné” című sorozat ihlette, amit a Netflixen megtaláltok.

Erzsébet 1837-ben született. Apja II. Miksa bajor herceg volt. Gyerekként sokat kirándult, lovagolt és vadászott is. 1853-ban Ferenc József osztrák császár és 
magyar király anyja feleséget keresett a fia számára. Sisi nővérét, Helénát szerette volna a trónon látni a fia mellett. Hamarosan sor került a találkozóra, hogy a fiatalok megismerjék egymást. Helénát az anyja és a húga kísérte el erre a fontos eseményre. Ferenc József szívét viszont nem az idősebb lány, hanem az akkor még csak 16 éves Erzsébet ejtette rabul. Az anyjának ez nem tetszett, mert szerinte egy szófogadó és könnyen kezelhető császárnéra volt szüksége a birodalomnak. A császár viszont fülig szerelmes volt a bájos Sisibe. Mást nem volt hajlandó feleségül venni. Az esküvőre nem kellett sokat várni: 1854. április 24-én kötöttek házasságot Bécsben. 

Sisi nagyon szerette a férjét, a mézeshetek boldogan teltek. Hamarosan azonban egy rémálomban találta magát. Nemcsak feleség, hanem császárné is volt, ami komoly feladatokkal járt. Ebben az új, konzervatív világban nem érezte jól magát. Az anyósa elvárásainak nem tudott, később pedig már nem is akart megfelelni.1858-ban, harmadik gyerekként megszületett a várva várt trónörökös, Rudolf is. Sisi élete viszont egyre nehezebb lett. A császárt csak ritkán láthatta, a gyerekeiket sem nevelhette, teljesen egyedül maradt a bécsi udvarban. Sokat betegeskedett, elsőszülött gyermekét is elvesztette, depressziós lett.

Magyarokkal vette körül magát, s megtanulta a nyelvet is. Egyre jobban magyarbarát lett. A szabadságáért harcoló, lázadó nemzet közel állt a királyné szívéhez. Bécsben hangosan beszélgetett magyarul, és szívesen mutatkozott magyar politikusokkal. Még a legszemélyesebb gondolatait is inkább ezen a nyelven fejezte ki: a császárnak és a gyerekeiknek is gyakran írt levelet magyarul. A lelki békét viszont nem találta meg. Egyre betegebb lett, s mindent elkövetett, hogy ne kelljen Bécsben maradnia. Főleg Gödöllőn és Korfu szigetén élt. A férjétől elhidegült, de továbbra is mélyen tisztelték egymást. Sisi maga keresett barátnőt Ferenc József számára. Egyetlen fiuk, Rudolf öngyilkossága után összeomlott. Élete végéig gyászolt, csak fekete ruhát viselt. 1898-ban merénylet áldozata lett a Genfi-tó partján. Az elkövető célpontja eredetileg egy herceg volt, de ő váratlanul elutazott. A férfi később bevallotta, hogy valamelyik királyi család tagját akarta megölni. Az nem volt fontos, hogy ki az áldozat. Sisi sajnos rosszkor volt rossz helyen.

Erzsébet királyné egy igazi ikon volt. A magyarok rajongtak érte. Ferenc Józsefhez és Rudolfhoz írt magyar nyelvű levelei több könyvben is megjelentek. Részleteket az interneten is olvashatunk. Az én személyes kedvencem az, ahogy próbálja rávenni az osztrák császárt, hogy ő is inkább magyarul írjon. Idézem: “Falk (Falk Miksa = Sisi tanára) épp most mondta nekem, hogy a stílusom még nagyon merev és németes, és hiányzik belőle az a bizonyos magyaros lágyság. Szomorú és lehangoló, hogy esztendei fáradozással sem jutottam előbbre. Kérlek, legalább egyetlenegyszer írj nekem egy levelet magyarul, összehasonlításként.” 

Sisinek a magyar nyelv volt az egyik támasza. Magyarul tanult, hogy szabadabbnak érezze magát. Számodra mit jelent a magyar nyelv? Miért tanulsz magyarul?
